<?xml version="1.0" encoding="utf-8"?>
<prayers>
    <prayer>
        <id>101</id>
        <title>༈ ཤེས་རབ་སྙིང་པོ།</title>
        <body>༈ རྒྱ་གར་སྐད་དུ། བྷ་ག་བ་ཏཱི་པྲ་ཛྙཱ་པཱ་ར་མི་ཏཱ་ཧྲྀ་ད་ཡ། བོད་སྐད་དུ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ། བམ་པོ་གཅིག་གོ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། འདི་སྐད་བདག་གི་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་བྱ་རྒོད་ཕུང་པོའི་རི་ལ། དགེ་སློང་གི་དགེ་འདུན་ཆེན་པོ་དང༌། བྱང་ཆུབ་སེམས་དཔའི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། དེའི་ཚེ་བཅོམ་ལྡན་འདས་ཟབ་མོ་སྣང་བ་ཞེས་བྱ་བའི་ཆོས་ཀྱི་རྣམ་གྲངས་ཀྱི་ཏིང་ངེ་འཛིན་ལ་སྙོམས་པར་ཞུགས་སོ། ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་སྤྱོད་པ་ཉིད་ལ་རྣམ་པར་བལྟ་ཞིང། ཕུང་པོ་ལྔ་པོ་དེ་དག་ལ་ཡང་རང་བཞིན་གྱིས་སྟོང་པར་རྣམ་པར་ལྟའོ། །དེ་ནས་སངས་རྒྱས་ཀྱི་མཐུས། ཚེ་དང་ལྡན་པ་ཤཱ་རིའི་བུས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་འདི་སྐད་ཅེས་སྨྲས་སོ། རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་སྤྱོད་པ་སྤྱད་པར་འདོད་པ་དེས་ཇི་ལྟར་བསླབ་པར་བྱ། དེ་སྐད་ཅེས་སྨྲས་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་ཚེ་དང་ལྡན་པ་ཤཱ་ར་དྭ་ཏིའི་བུ་ལ་འདི་སྐད་ཅེས་སྨྲས་སོ། །ཤཱ་རིའི་བུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་སྤྱོད་པ་སྤྱད་པར་འདོད་པ་དེས་འདི་ལྟར་རྣམ་པར་བལྟ་བར་བྱ་སྟེ། ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་རྣམ་པར་ཡང་དག་པར་རྗེས་སུ་བལྟའོ། གཟུགས་སྟོང་པའོ། སྟོང་པ་ཉིད་གཟུགས་སོ། །གཟུགས་ལས་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པའོ། ཤཱ་རིའི་བུ་དེ་ལྟ་བས་ན་ཆོས་ཐམས་ཅད་སྟོང་པ་ཉིད་དེ། མཚན་ཉིད་མེད་པ། མ་སྐྱེས་པ། མ་འགགས་པ། དྲི་མ་མེད་པ། དྲི་མ་དང་བྲལ་བ་མེད་པ། བྲི་བ་མེད་པ། གང་བ་མེད་པའོ། །ཤཱ་རིའི་བུ་དེ་ལྟ་བས་ན་སྟོང་པ་ཉིད་ལ་གཟུགས་མེད། ཚོར་བ་མེད། འདུ་ཤེས་མེད། འདུ་བྱེད་རྣམས་མེད། རྣམ་པར་ཤེས་པ་མེད། མིག་མེད། རྣ་བ་མེད། སྣ་མེད། ལྕེ་མེད། ལུས་མེད། ཡིད་མེད། གཟུགས་མེད། སྒྲ་མེད། དྲི་མེད། རོ་མེད། རེག་བྱ་མེད། ཆོས་མེད་དོ། །མིག་གི་ཁམས་མེད་པ་ནས་ཡིད་ཀྱི་ཁམས་མེད་ཡིད་ཀྱི་རྣམ་པར་ཤེས་པའི་ཁམས་ཀྱི་བར་དུ་ཡང་མེད་དོ། མ་རིག་པ་མེད། མ་རིག་པ་ཟད་པ་མེད་པ་ནས་རྒ་ཤི་མེད། རྒ་ཤི་ཟད་པའི་བར་དུ་ཡང་མེད་དོ། །སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་མེད། ཡེ་ཤེས་མེད། ཐོབ་པ་མེད། མ་ཐོབ་པ་ཡང་མེད་དོ། །ཤཱ་རིའི་བུ་དེ་ལྟ་བས་ན་བྱང་ཆུབ་སེམས་དཔའ་རྣམས་ཐོབ་པ་མེད་པའི་ཕྱིར། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ཅིང་གནས་ཏེ། སེམས་ལ་སྒྲིབ་པ་མེད་པས་སྐྲག་པ་མེད་དོ། ཕྱི་ཅི་ལོག་ལས་ཤིན་ཏུ་འདས་ནས་མྱ་ངན་ལས་འདས་པའི་མཐར་ཕྱིན་ཏོ། དུས་གསུམ་དུ་རྣམ་པར་བཞུགས་པའི་སངས་རྒྱས་ཐམས་ཅད་ཀྱང་། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། །དེ་ལྟ་བས་ན་ཤེས་རབ་ཀྱི་ཕ་རོལ་ཏུ་ཕིན་པའི་སྔགས། རིག་པ་ཆེན་པོའི་སྔགས། བླ་ན་མེད་པའི་སྔགས། མི་མཉམ་པ་དང་མཉམ་པའི་སྔགས། སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་སྔགས། མི་རྫུན་པས་ན་བདེན་པར་ཤེས་པར་བྱ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་སྨྲས་པ། ཏདྱཐཱ། ག་ཏེ་ག་ཏེ་པཱ་ར་ག་ཏེ། པཱ་རསཾ་ག་ཏེ། བོ་དྷི་སྭཱ་ཧཱ། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོས་དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་བསླབ་པར་བྱའོ། དེ་ནས་བཅོམ་ལྡན་འདས་ཏིང་ངེ་འཛིན་དེ་ལས་བཞེངས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་ལེགས་སོ་ཞེས་བྱ་བ་བྱིན་ནས། ལེགས་སོ་ལེགས་སོ། །རིགས་ཀྱི་བུ་དེ་དེ་བཞིན་ནོ། །རིགས་ཀྱི་བུ་དེ་དེ་བཞིན་ཏེ། ཇི་ལྟར་ཁྱོད་ཀྱིས་བསྟན་པ་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་སྤྱད་པར་བྱ་སྟེ། དེ་བཞིན་གཤེགས་པ་རྣམས་ཀྱང་རྗེས་སུ་ཡི་རང་ངོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཚེ་དང་ལྡན་པ་ཤཱ་ར་དྭ་ཏིའི་བུ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་དང༌། ཐམས་ཅད་དང་ལྡན་པའི་འཁོར་དེ་དང༌། ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རངས་སྟེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ༎ ༎
            །བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ། རྒྱ་གར་གྱི་མཁན་པོ་བིམ་ལ་མི་ཏྲ་དང༌། ལོ་ཙཱ་བ་དགེ་སློང་རིན་ཆེན་སྡེས་བསྒྱུར་ཅིང༌། ཞུ་ཆེན་གྱི་ལོ་ཙཱ་བ་དགེ་བློ་དང༌། ནམ་མཁའ་ལ་སོགས་པས་ཞུས་ཏེ་གཏན་ལ་ཕབ་པ༎ དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་གི་དགེ་རྒྱས་བྱེ་མ་གྱིང་གི་རྩིག་ངོས་ལ་བྲིས་པ་དང་ཞུ་དག་ལེགས་པར་བགྱིས་སོ༎ ༎</body>
    </prayer>
    <prayer>
        <id>102</id>
        <title>༈ སྒྲོལ་མ་ཉེར་གཅིག༎</title>
        <body>༈ ཨོཾ་རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ༎ ཕྱག་འཚལ་སྒྲོལ་མ་མྱུར་མ་དཔའ་མོ༎ སྤྱན་ནི་སྐད་ཅིག་གློག་དང་འདྲ་མ༎ འཇིག་རྟེན་གསུམ་མགོན་ཆུ་སྐྱེས་ཞལ་གྱི༎ གེ་སར་བྱེ་བ་ལས་ནི་བྱུང་མ༎ ཕྱག་འཚལ་སྟོན་ཀའི་ཟླ་བ་ཀུན་ཏུ༎ གང་བ་བརྒྱ་ནི་བརྩེགས་པའི་ཞལ་མ༎ སྐར་མ་སྟོང་ཕྲག་ཚོགས་པ་རྣམས་ཀྱིས༎ རབ་ཏུ་ཕྱེ་བའི་འོད་རབ་འབར་མ༎ ཕྱག་འཚལ་གསེར་སྔོ་ཆུ་ནས་སྐྱེས་ཀྱི༎ པདྨས་ཕྱག་ནི་རྣམ་པར་བརྒྱན་མ༎ སྦྱིན་པ་བརྩོན་འགྲུས་དཀའ་ཐུབ་ཞི་མ༎ བཟོད་པ་བསམ་གཏན་སྤྱོད་ཡུལ་ཉིད་མ༎ ཕྱག་འཚལ་དེ་བཞིན་གཤེགས་པའི་གཙུག་ཏོར༎ མཐའ་ཡས་རྣམ་པར་རྒྱལ་བར་སྤྱོད་མ༎ མ་ལུས་ཕ་རོལ་ཕྱིན་པ་ཐོབ་པའི༎ རྒྱལ་བའི་སྲས་ཀྱིས་ཤིན་ཏུ་བསྟེན་མ༎ ཕྱག་འཚལ་ཏུཏྟཱ་ར་ཧཱུཾ་ཡི་གེས༎ འདོད་དང་ཕྱོགས་དང་ནམ་མཁའ་གང་མ༎ འཇིག་རྟེན་བདུན་པོ་ཞབས་ཀྱིས་མནན་ཏེ༎ ལུས་པ་མེད་པར་འགུགས་པར་ནུས་མ༎ ཕྱག་འཚལ་བརྒྱ་བྱིན་མེ་ལྷ་ཚངས་པ༎ རླུང་ལ་སྣ་ཚོགས་དབང་ཕྱུག་མཆོད་མ༎ འབྱུང་པོ་རོ་ལངས་དྲི་ཟ་རྣམས་དང༌༎ གནོད་སྦྱིན་ཚོགས་ཀྱིས་མདུན་ནས་བསྟོད་མ༎ ཕྱག་འཚལ་ཏྲད་ཅེས་བྱ་དང་ཕཊ་ཀྱིས༎ ཕ་རོལ་འཁྲུལ་འཁོར་རབ་ཏུ་འཇོམས་མ༎ གཡས་བསྐུམས་གཡོན་བརྐྱངས་ཞབས་ཀྱིས་མནན་ཏེ༎ མེ་འབར་འཁྲུགས་པ་ཤིན་ཏུ་འབར་མ༎ ཕྱག་འཚལ་ཏུ་རེ་འཇིགས་པ་ཆེན་པོ༎ བདུད་ཀྱི་དཔའ་བོ་རྣམ་པར་འཇོམས་མ༎ ཆུ་སྐྱེས་ཞལ་ནི་ཁྲོ་གཉེར་ལྡན་མཛད༎ དགྲ་བོ་ཐམས་ཅད་མ་ལུས་གསོད་མ༎ ཕྱག་འཚལ་དཀོན་མཆོག་གསུམ་མཚོན་ཕྱག་རྒྱའི༎ སོར་མོས་ཐུགས་ཀར་རྣམ་པར་བརྒྱན་མ༎ མ་ལུས་ཕྱོགས་ཀྱི་འཁོར་ལོས་བརྒྱན་པའི༎ རང་གི་འོད་ཀྱི་ཚོགས་རྣམས་འཁྲུགས་མ༎ ཕྱག་འཚལ་རབ་ཏུ་དགའ་བ་བརྗིད་པའི༎ དབུ་རྒྱན་འོད་ཀྱི་ཕྲེང་བ་སྤེལ་མ༎ བཞད་པ་རབ་བཞད་ཏུཏྟཱ་ར་ཡིས༎ བདུད་དང་འཇིག་རྟེན་དབང་དུ་མཛད་མ༎ ཕྱག་འཚལ་ས་གཞི་སྐྱོང་བའི་ཚོགས་རྣམས༎ ཐམས་ཅད་འགུགས་པར་ནུས་མ་ཉིད་མ༎ ཁྲོ་གཉེར་གཡོ་བའི་ཡི་གེ་ཧཱུཾ་གིས༎ ཕོངས་པ་ཐམས་ཅད་རྣམ་པར་སྒྲོལ་མ༎ ཕྱག་འཚལ་ཟླ་བའི་དུམ་བུས་དབུ་རྒྱན༎ བརྒྱན་པ་ཐམས་ཅད་ཤིན་ཏུ་འབར་མ༎ རལ་པའི་ཁྲོད་ན་འོད་དཔག་མེད་ལས༎ རྟག་པ་ཤིན་ཏུ་འོད་རབ་མཛད་མ༎ ཕྱག་འཚལ་བསྐལ་བའི་ཐ་མའི་མེ་ལྟར༎ འབར་བའི་ཕྲེང་བའི་དབུས་ན་གནས་མ༎ གཡས་བརྐྱངས་གཡོན་བསྐུམས་ཀུན་ནས་བསྐོར་དགའི༎ དགྲ་ཡི་དཔུང་ནི་རྣམ་པར་འཇོམས་མ༎ ཕྱག་འཚལ་ས་གཞིའི་ངོས་ལ་ཕྱག་གི༎ མཐིལ་གྱིས་བསྣུན་ཅིང་ཞབས་ཀྱིས་བརྡུང་མ༎ ཁྲོ་གཉེར་སྤྱན་མཛད་ཡི་གེ་ཧཱུཾ་གིས༎ རིམ་པ་བདུན་པོ་རྣམས་ནི་འགེམས་མ༎ ཕྱག་འཚལ་བདེ་མ་དགེ་མ་ཞི་མ༎ མྱ་ངན་འདས་ཞི་སྤྱོད་ཡུལ་ཉིད་མ༎ སྭཱཧཱ་ཨོཾ་དང་ཡང་དག་ལྡན་པས༎ སྡིག་པ་ཆེན་པོ་འཇོམས་པ་ཉིད་མ༎ ཕྱག་འཚལ་ཀུན་ནས་བསྐོར་རབ་དགའ་བའི༎ དགྲ་ཡི་ལུས་ནི་རྣམ་པར་འགེམས་མ༎ ཡི་གེ་བཅུ་པའི་ངག་ནི་བཀོད་པའི༎ རིག་པ་ཧཱུཾ་ལས་སྒྲོལ་མ་ཉིད་མ༎ ཕྱག་འཚལ་ཏུ་རེ་ཞབས་ནི་བརྟབས་པས༎ ཧཱུཾ་གི་རྣམ་པའི་ས་བོན་ཉིད་མ༎ རི་རབ་མནྡ་ར་དང་འབིགས་བྱེད༎ འཇིག་རྟེན་གསུམ་རྣམས་གཡོ་བ་ཉིད་མ༎ ཕྱག་འཚལ་ལྷ་ཡི་མཚོ་ཡི་རྣམ་པའི༎ རི་དྭགས་རྟགས་ཅན་ཕྱག་ན་བསྣམས་མ༎ ཏཱ་ར་གཉིས་བརྗོད་ཕཊ་ཀྱི་ཡི་གེས༎ དུག་རྣམས་མ་ལུས་པ་ནི་སེལ་མ༎ ཕྱག་འཚལ་ལྷ་ཡི་ཚོགས་རྣམས་རྒྱལ་པོ༎ ལྷ་དང་མིའམ་ཅི་ཡིས་བསྟེན་མ༎ ཀུན་ནས་གོ་ཆ་དགའ་བ་བརྗིད་ཀྱིས༎ རྩོད་དང་རྨི་ལམ་ངན་པ་སེལ་མ༎ ཕྱག་འཚལ་ཉི་མ་ཟླ་བ་རྒྱས་པའི༎ སྤྱན་གཉིས་པོ་ལ་འོད་རབ་གསལ་མ༎ ཧ་ར་གཉིས་བརྗོད་ཏུཏྟཱ་ར་ཡིས༎ ཤིན་ཏུ་དྲག་པོའི་རིམས་ནད་སེལ་མ༎ ཕྱག་འཚལ་དེ་ཉིད་གསུམ་རྣམས་བཀོད་པས༎ ཞི་བའི་ཐུ་དང་ཡང་དག་ལྡན་མ༎ གདོན་དང་རོ་ལངས་གནོད་སྦྱིན་ཚོགས་རྣམས༎ འཇོམས་པ་ཏུ་རེ་རབ་མཆོག་ཉིད་མ༎ རྩ་བའི་སྔགས་ཀྱིས་བསྟོད་པ་འདི་དང༌༎ ཕྱག་འཚལ་བ་ནི་ཉི་ཤུ་རྩ་གཅིག༎ ༎ </body>
    </prayer>
    <prayer>
        <id>103</id>
        <title>༈ བཟང་སྤྱོད་སྨོན་ལམ།</title>
        <body>༈ རྒྱ་གར་སྐད་དུ། །ཨརྱ་བྷ་དྲ་ཙརྱ་པྲ་ཎི་དྷ་ན་ར་ཛཱ། །བོད་སྐད་དུ། །འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ། །འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །ཇི་སྙེད་སུ་དག་ཕྱོགས་བཅུའི་འཇིག་རྟེན་ན། །དུས་གསུམ་གཤེགས་པ་མི་ཡི་སེང་གེ་ཀུན། །བདག་གིས་མ་ལུས་དེ་དག་ཐམས་ཅད་ལ། །ལུས་དང་ངག་ཡིད་དང་བས་ཕྱག་བརྒྱའོ། །བཟང་པོ་སྤྱོད་པའི་སྨོན་ལམ་སྟོབས་དག་གིས། །རྒྱལ་བ་ཐམས་ཅད་ཡིད་ཀྱི་མངོན་སུམ་དུ། །ཞིང་གི་རྡུལ་སྙེད་ལུས་རབ་བཏུད་པ་ཡིས། །རྒྱལ་བ་ཀུན་ལ་རབ་ཏུ་ཕྱག་འཚལ་ལོ། །རྡུལ་གཅིག་སྟེང་ནས་རྡུལ་སྙེད་སངས་རྒྱས་རྣམས། །སངས་རྒྱས་སྲས་ཀྱི་དབུས་ན་བཞུགས་པ་དག །དེ་ལྟར་ཆོས་ཀྱི་དབྱིངས་རྣམས་མ་ལུས་པ། །ཐམས་ཅད་རྒྱལ་བ་དག་གིས་གང་བར་མོས། །དེ་དག་བསྔགས་པ་མི་ཟད་རྒྱ་མཚོ་རྣམས། །དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། །རྒྱལ་བ་ཀུན་གྱི་ཡོན་ཏན་རབ་བརྗོད་ཅིང་། །བདེ་བར་གཤེགས་པ་ཐམས་ཅད་བདག་གིས་བསྟོད། །མེ་ཏོག་དམ་པ་ཕྲེང་བ་དམ་པ་དང་། །སིལ་སྙན་རྣམས་དང་བྱུག་པ་གདུགས་མཆོག་དང་། །མར་མེ་མཆོག་དང་བདུག་པོས་དམ་པ་ཡིས། །རྒྱལ་བ་དེ་དག་ལ་ནི་མཆོད་པར་བགྱི། །ན་བཟའ་དམ་པ་རྣམས་དང་དྲི་མཆོག་དང་། །ཕྱེ་མ་ཕུར་མ་རི་རབ་མཉམ་པ་དང་། །བཀོད་པ་ཁྱད་པར་འཕགས་པའི་མཆོག་ཀུན་གྱིས། །རྒྱལ་བ་དེ་དག་ལ་ནི་མཆོད་པར་བགྱི། །མཆོད་པ་གང་རྣམས་བླ་མེད་རྒྱ་ཆེ་བ། །དེ་དག་རྒྱལ་བ་ཐམས་ཅད་ལ་ཡང་མོས། །བཟང་པོ་སྤྱོད་ལ་དད་པའི་སྟོབས་དག་གིས། །རྒྱལ་བ་ཀུན་ལ་ཕྱག་འཚལ་མཆོད་པར་བགྱི། །འདོད་ཆགས་ཞེ་སྡང་གཏི་མུག་དབང་གིས་ནི། །ལུས་དང་ངག་དང་དེ་བཞིན་ཡིད་ཀྱིས་ཀྱང་། །སྡིག་པ་བདག་གིས་བགྱིས་པ་ཅི་མཆིས་པ། །དེ་དག་ཐམས་ཅད་བདག་གིས་སོ་སོར་བཤགས། །ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། །རང་རྒྱལ་རྣམས་དང་སློབ་དང་མི་སློབ་དང་། །འགྲོ་བ་ཀུན་གྱི་བསོད་ནམས་གང་ལ་ཡང་། །དེ་དག་ཀུན་གྱི་རྗེས་སུ་བདག་ཡི་རང། །གང་རྣམས་ཕྱོགས་བཅུའི་འཇིག་རྟེན་སྒྲོན་མ་དག །བྱང་ཆུབ་རིམ་པར་སངས་རྒྱས་མ་ཆགས་བརྙེས། །མགོན་པོ་དེ་དག་བདག་གིས་ཐམས་ཅད་ལ། །འཁོར་ལོ་བླ་ན་མེད་པ་བསྐོར་བར་བསྐུལ། །མྱ་ངན་འདའ་སྟོན་གང་བཞེད་དེ་དག་ལ། །འགྲོ་བ་ཀུན་ལ་ཕན་ཞིང་བདེ་བའི་ཕྱིར། །བསྐལ་པ་ཞིང་གི་རྡུལ་རྙེད་བཞུགས་པར་ཡང་། །བདག་གིས་ཐལ་མོ་རབ་སྦྱར་གསོལ་བར་བགྱི། །ཕྱག་འཚལ་བ་དང་མཆོད་ཅིང་བཤགས་པ་དང་། །རྗེས་སུ་ཡི་རང་བསྐུལ་ཞིང་གསོལ་བ་ཡི། །དགེ་བ་ཅུང་ཟད་བདག་གིས་ཅི་བསགས་པ། །ཐམས་ཅད་བདག་གིས་བྱང་ཆུབ་ཕྱིར་བསྔོའོ། །འདས་པའི་སངས་རྒྱས་རྣམས་དང་ཕྱོགས་བཅུ་ཡི། །འཇིག་རྟེན་དག་ན་གང་བཞུགས་མཆོད་པར་གྱུར། །གང་ཡང་མ་བྱོན་དེ་དག་རབ་མྱུར་བར། །བསམ་རྫོགས་བྱང་ཆུབ་རིམ་པར་སངས་རྒྱས་སྤྱོན། །ཕྱོགས་བཅུ་ག་ལའི་ཞིང་རྣམས་ཇི་སྙེད་པ། །དེ་དག་རྒྱ་ཆེར་ཡོངས་སུ་དག་པར་གྱུར། །བྱང་ཆུབ་ཤིང་དབང་དྲུང་གཤེགས་རྒྱལ་བ་དང་། །སངས་རྒྱས་སྲས་ཀྱིས་རབ་ཏུ་གང་བར་ཤོག །ཕྱོགས་བཅུའི་སེམས་ཅན་གང་རྣམས་ཇི་སྙེད་པ། །དེ་དག་རྟག་ཏུ་ནད་མེད་བདེ་གྱུར་ཅིག །འགྲོ་བ་ཀུན་གྱི་ཆོས་ཀྱི་དོན་རྣམས་ནི། །མཐུན་པར་གྱུར་ཅིང་རེ་བའང་འགྲུབ་པར་ཤོག །བྱང་ཆུབ་སྤྱོད་པ་དག་ནི་བདག་སྤྱོད་ཅིང་། །འགྲོ་བ་ཀུན་ཏུ་སྐྱེ་བ་དྲན་གྱུར་ཅིག། །ཚེ་རབས་ཀུན་ཏུ་འཆི་འཕོ་སྐྱེ་བ་ན། །རྟག་ཏུ་བདག་ནི་རབ་ཏུ་འབྱུང་བར་ཤོག །རྒྱལ་བ་ཀུན་གྱི་རྗེས་སུ་སློབ་གྱུར་ཏེ། །བཟང་པོ་སྤྱོད་པ་ཡོངས་སུ་རྫོགས་བྱེད་ཅིང་། །ཚུལ་ཁྲིམས་སྤྱོད་པ་དྲི་མེད་ཡང་དག་པར། །རྟག་ཏུ་མ་ཉམས་སྐྱོན་མེད་སྤྱོད་པར་ཤོག །ལྷ་ཡི་སྐད་དང་ཀླུ་དང་གནོད་སྦྱིན་སྐད། །གྲུལ་བུམ་དག་དང་མི་ཡི་སྐད་རྣམས་དང། །འགྲོ་བ་ཀུན་གྱི་སྒྲ་རྣམས་ཇི་ཙམ་པར། །ཐམས་ཅད་སྐད་དུ་བདག་གིས་ཆོས་བསྟན་ཏོ། །དེས་ཤིང་ཕ་རོལ་ཕྱིན་ལ་རབ་བརྩོན་ཏེ། །བྱང་ཆུབ་སེམས་ནི་ནམ་ཡང་བརྗེད་མ་གྱུར། །སྡིག་པ་གང་རྣམས་སྒྲིབ་པར་གྱུར་པ་དག །དེ་དག་མ་ལུས་ཡོངས་སུ་བྱང་བར་ཤོག །ལས་དང་ཉོན་མོངས་བདུད་ཀྱི་ལས་རྣམས་ལས། །གྲོལ་ཞིང་འཇིག་རྟེན་འགྲོ་བ་རྣམས་སུ་ཡང་། །ཇི་ལྟར་པདྨ་ཆུས་མི་ཆགས་པ་བཞིན། །ཉི་ཟླ་ནམ་མཁར་ཐོགས་པ་མེད་ལྟར་སྤྱད། །ཞིང་གི་ཁྱོན་དང་ཕྱོགས་རྣམས་ཇི་ཙམ་པར། །ངན་སོང་སྡུག་བསྔལ་རབ་ཏུ་ཞི་བར་བྱེད། །བདེ་བ་དག་ལ་འགྲོ་བ་ཀུན་འགོད་ཅིང་། །འགྲོ་བ་ཐམས་ཅད་ལ་ནི་ཕན་པར་སྤྱད། །བྱང་ཆུབ་སྤྱོད་པ་ཡོངས་སུ་རྫོགས་བྱེད་ཅིང་། །སེམས་ཅན་དག་གི་སྤྱོད་དང་མཐུན་པར་འཇུག །བཟང་པོ་སྤྱོད་པ་དག་ནི་རབ་སྟོན་ཅིང་། །མ་འོངས་བསྐལ་བ་ཀུན་ཏུ་སྤྱོད་པར་གྱུར། །བདག་གི་སྤྱོད་དང་མཚུངས་པར་གང་སྤྱོད་པ། །དེ་དག་དང་ནི་རྟག་ཏུ་འགྲོགས་པར་ཤོག །ལུས་དང་ངག་རྣམས་དང་ནི་སེམས་ཀྱིས་ཀྱང་། །སྤྱོད་པ་དག་དང་སྨོན་ལམ་གཅིག་ཏུ་སྤྱད། །བདག་ལ་ཕན་པར་འདོད་པའི་གྲོགས་པོ་དག །བཟང་པོའི་སྤྱོད་པ་རབ་ཏུ་སྟོན་བགྱིད་པ། །དེ་དག་དང་ཡང་རྟག་ཏུ་ཕྲད་པར་ཤོག །དེ་དག་བདག་གིས་ནམ་ཡང་ཡིད་མི་དབྱུང་། །སངས་རྒྱས་སྲས་ཀྱིས་བསྐོར་བའི་མགོན་པོ་རྣམས། །མངོན་སུམ་རྟག་ཏུ་བདག་གིས་རྒྱལ་བ་བལྟ། །མ་འོངས་བསྐལ་པ་ཀུན་ཏུ་མི་སྐྱོ་བར། །དེ་དག་ལ་ཡང་མཆོད་པ་རྒྱ་ཆེར་བགྱི། །རྒྱལ་བ་རྣམས་ཀྱི་དམ་པའི་ཆོས་འཛིན་ཅིང་། །བྱུང་ཆུབ་སྤྱོད་པ་ཀུན་ཏུ་སྣང་བར་བྱེད། །བཟང་པོ་སྤྱོད་པའི་རྣམ་པར་སྤྱོད་པ་ཡང་། །མ་འོངས་བསྐལ་བ་ཀུན་ཏུ་སྤྱད་པར་བགྱི། །སྲིད་པ་ཐམས་ཅད་དུ་ཡང་འཁོར་བ་ན། །བསོད་ནམས་ཡེ་ཤེས་དག་ནི་མི་ཟད་རྙེས། །ཐབས་དང་ཤེས་རབ་ཏིང་འཛིན་རྣམ་ཐར་དང་། །ཡོན་ཏན་ཀུན་གྱི་མི་ཟད་མཛོད་གྱུར་ཅིག །རྡུལ་གཅིག་སྟེང་ན་རྡུལ་སྙེད་ཞིང་རྣམས་ཏེ། །ཞིང་དེར་བསམ་གྱིས་མི་ཁྱབ་སངས་རྒྱས་རྣམས། །སངས་རྒྱས་སྲས་ཀྱི་དབུས་ན་བཞུགས་པ་ལ། །བྱང་ཆུབ་སྤྱད་པ་སྤྱོད་ཅིང་བལྟ་བར་བགྱི། །དེ་ལྟར་མ་ལུས་ཐམས་ཅད་ཕྱོགས་སུ་ཡང་། །སྐྲ་ཙམ་ཁྱོན་ལ་དུས་གསུམ་ཚད་སྙེད་ཀྱི། །སངས་རྒྱས་རྒྱ་མཚོ་ཞིང་རྣམས་རྒྱ་མཚོ་དང། །བསྐལ་བ་རྒྱ་མཚོར་སྤྱོད་ཅིང་རབ་ཏུ་འཇུག །གསུང་གཅིག་ཡན་ལག་རྒྱ་མཚོའི་སྒྲ་སྐད་ཀྱིས། །རྒྱལ་བ་ཀུན་དབྱངས་ཡན་ལག་རྣམ་དག་པ། །འགྲོ་བ་ཀུན་གྱི་བསམ་པ་ཇི་བཞིན་དབྱངས། །སངས་རྒྱས་གསུང་ལ་རྟག་ཏུ་འཇུག་པར་བགྱི། །དུས་གསུམ་གཤེགས་པའི་རྒྱལ་བ་ཐམས་ཅད་དག ། །འཁོར་ལོའི་ཚུལ་རྣམས་རབ་ཏུ་བསྐོར་བ་ཡིས། །དེ་དག་གི་ཡང་གསུང་དབྱངས་མི་ཟད་ལ། །བློ་ཡི་སྟོབས་ཀྱི་བདག་ཀྱང་རབ་ཏུ་འཇུག །མ་འོངས་བསྐལ་བ་ཐམས་ཅད་འཇུག་པ་ཡང་། །སྐད་ཅིག་གཅིག་གིས་བདག་ཀྱང་འཇུག་པར་བགྱི། །གང་ཡང་བསྐལ་བ་དུས་གསུམ་ཚད་དེ་དག །སྐད་ཅིག་ཆ་ཤས་ཀྱིས་ནི་ཞུགས་པར་སྤྱད། །དུས་གསུམ་གཤེགས་པ་མི་ཡི་སེངྒེ་གང་། །དེ་དག་སྐད་ཅིག་གཅིག་ལ་བདག་གིས་བལྟ། །རྟག་ཏུ་དེ་དག་ཀུན་གྱི་སྤྱོད་ཡུལ་ལ། །སྒྱུ་མར་གྱུར་པའི་རྣམ་ཐར་སྟོབས་ཀྱིས་འཇུག །གང་ཡང་དུས་གསུམ་དག་གི་ཞིང་བཀོད་པ། །དེ་དག་རྡུལ་གཅིག་སྟེང་དུ་མངོན་པར་བསྒྲུབ། །དེ་ལྟར་མ་ལུས་ཕྱོགས་རྣམས་ཐམས་ཅད་དུ། །རྒྱལ་བ་རྣམས་ཀྱི་ཞིང་གི་བཀོད་ལ་འཇུག །གང་ཡང་མ་བྱོན་འཇིག་རྟེན་སྒྲོན་མ་རྣམས། །དེ་དག་རིམ་པར་འཚང་རྒྱ་འཁོར་ལོ་བསྐོར། །མྱ་ངན་འདས་པ་རབ་ཏུ་ཞི་མཐའ་སྟོན། །མགོན་པོ་ཀུན་གྱི་དྲུང་དུ་བདག་མཆིའོ། །ཀུན་ཏུ་མྱུར་བའི་རྫུན་འཕྲུལ་སྟོབས་རྣམས་དང་། །ཀུན་ནས་སྒོ་ཡི་ཐེག་པའི་སྟོབས་རྣམས་དང་། །ཀུན་ཏུ་ཡོན་ཏན་སྤྱོད་པའི་སྟོབས་རྣམས་དང་། །ཀུན་ཏུ་ཁྱབ་པ་བྱམས་པ་དག་གི་སྟོབས། །ཀུན་ནས་དགེ་བའི་བསོད་ནམས་སྟོབས་རྣམས་དང། །ཆགས་པ་མེད་པར་གྱུར་པའི་ཡེ་ཤེས་སྟོབས། །ཤེས་རབ་ཐབས་དང་ཏིང་འཛིན་སྟོབས་དག་གིས། །བྱང་ཆུབ་སྟོབས་རྣམས་ཡང་དག་སྒྲུབ་པར་བྱེད། །ལས་ཀྱི་སྟོབས་རྣམས་ཡོངས་སུ་དག་བྱེད་ཅིང་། །ཉོན་མོངས་སྟོབས་རྣམས་ཀུན་ཏུ་འཇོམས་པར་བྱེད། །བདུད་ཀྱི་སྟོབས་རྣམས་སྟོབས་མེད་རབ་བྱེད་ཅིང་། །བཟང་པོ་སྤྱོད་པའི་སྟོབས་ནི་རྫོགས་པར་བགྱི། །ཞིང་རྣམས་རྒྱ་མཚོ་རྣམ་པར་དག་བྱེད་ཅིང་། །སེམས་ཅན་རྒྱ་མཚོ་དག་ནི་རྣམ་པར་སྒྲོལ། །ཆོས་རྣམས་རྒྱ་མཚོ་རབ་ཏུ་མཐོང་བྱེད་ཅིང་། །ཡེ་ཤེས་རྒྱ་མཚོ་རབ་ཏུ་རྟོགས་པར་བྱེད། །སྤྱོད་པ་རྒྱ་མཚོ་རྣམ་པར་དག་བགྱིད་ཅིང་། །སྨོན་ལམ་རྒྱ་མཚོ་ཡོངས་སུ་རྫོགས་པར་བྱེད། །སངས་རྒྱས་རྒྱ་མཚོ་རབ་ཏུ་མཆོད་བྱེད་ཅིང་། །བསྐལ་བ་རྒྱ་མཚོར་མི་སྐྱོ་སྤྱད་པར་བགྱི། །གང་ཡང་དུས་གསུམ་གཤེགས་པའི་རྒྱལ་བ་ཡི། །བྱང་ཆུབ་སྤྱོད་པའི་སྨོན་ལམ་བྱེ་བྲག་རྣམས། །བཟང་པོ་སྤྱོད་པས་བྱང་ཆུབ་སངས་རྒྱས་ནས། །དེ་ཀུན་མ་ལུས་བདག་གི་རྫོགས་པར་བགྱི། །རྒྱལ་བ་ཀུན་གྱི་སྲས་ཀྱི་ཐུ་བོ་པ། །གང་གི་མིང་ནི་ཀུན་ཏུ་བཟང་ཞེས་བྱ། །མཁས་པ་དེ་དང་མཚུངས་པར་སྤྱད་པའི་ཕྱིར། །དགེ་བ་འདི་དག་ཐམས་ཅད་རབ་ཏུ་བསྔོ། །ལུས་དང་ངག་དང་ཡིད་ཀྱང་རྣམ་དག་ཅིང་། །སྤྱོད་པ་རྣམ་དག་ཞིང་རྣམས་ཡོངས་དག་པར། །བསྔོ་བ་བཟང་པོ་མཁས་པ་ཅི་འདྲ་བ། །དེ་འདྲར་བདག་ཀྱང་དེ་དང་མཚུངས་པར་ཤོག །ཀུན་ནས་དགེ་བ་བཟང་པོ་སྤྱད་པའི་ཕྱིར། །འཇམ་དཔལ་གྱི་ནི་སྨོན་ལམ་སྤྱད་པར་བགྱི། །མ་འོངས་བསྐལ་བ་ཀུན་ཏུ་མི་སྐྱོ་བར། །དེ་ཡི་བྱ་བ་མ་ལུས་རྫོགས་པར་བགྱི། །སྤྱོད་པ་དག་ནི་ཚད་ཡོད་མ་གྱུར་ཅིག །ཡོན་ཏན་རྣམས་ཀྱང་ཚད་གཟུང་མེད་པར་ཤོག །སྤྱོད་པ་ཚད་མེད་པ་ལ་གནས་ནས་ཀྱང་། །དེ་དག་འཕྲུལ་བ་ཐམས་ཅད་འཚལ་བར་བགྱི། །ནམ་མཁའི་མཐར་ཐུག་གྱུར་པ་ཇི་ཙམ་པ། །སེམས་ཅན་མ་ལུས་མཐའ་ཡང་དེ་བཞིན་ཏེ། །ཇི་ཙམ་ལས་དང་ཉོན་མོངས་མཐར་གྱུར་བ། །བདག་གི་སྨོན་ལམ་མཐའ་ཡང་དེ་ཙམ་མོ། །གང་ཡང་ཕྱོགས་བཅུའི་ཞིང་རྣམས་མཐའ་ཡས་པ། །རིན་ཆེན་རྒྱན་ཏེ་རྒྱལ་བ་རྣམས་ལ་ཕུལ། །ལྷ་དང་མི་ཡི་བདེ་བའི་མཆོག་རྣམས་ཀྱང་། །ཞིང་གི་རྡུལ་སྙེད་བསྐལ་བར་ཕུལ་བ་བས། །གང་གིས་བསྔོ་བའི་རྒྱལ་པོ་འདི་ཐོས་ནས། །བྱང་ཆུབ་མཆོག་གི་རྗེས་སུ་རབ་མོས་ཤིང་། །ལན་གཅིག་ཙམ་ཡང་དད་པ་སྐྱེད་པ་ནི། །བསོད་ནམས་དམ་པའི་མཆོག་ཏུ་འདི་འགྱུར་རོ། །གང་གིས་བཟང་སྤྱོད་སྨོན་ལམ་འདི་བཏབ་པས། །དེས་ནི་ངན་སོང་ཐམས་ཅད་སྤོང་བར་གྱུར། །དེས་ནི་གྲོགས་པོ་ངན་པ་སྤོང་བ་ཡིན། །སྣང་མཐའ་ཡས་དེ་ཡང་དེས་མྱུར་མཐོང་། །དེ་དག་རྙེད་པ་རབ་རྙེད་བདེ་བར་འཚོ། །མི་ཚེ་འདིར་ཡང་དེ་དག་ལེགས་པར་འོང་། །ཀུན་ཏུ་བཟང་པོ་དེ་ཡང་ཅི་འདྲ་བར། །དེ་དག་རིང་པོར་མི་ཐོགས་དེ་བཞིན་འགྱུར། །མཚམས་མེད་ལྔ་པོ་དག་གི་སྡིག་པ་རྣམས། །གང་གིས་མི་ཤེས་དབང་གིས་བྱས་པ་དག །དེ་ཡིས་བཟང་པོ་སྤྱོད་པ་འདི་བརྗོད་ན། །མྱུར་དུ་མ་ལུས་ཡོངས་སུ་བྱང་བར་འགྱུར། །ཡེ་ཤེས་དང་ནི་གཟུགས་དང་མཚན་རྣམས་དང་། །རིགས་དང་ཁ་དོག་རྣམས་དང་ལྡན་པར་འགྱུར། །བདུད་དང་མུ་སྟེགས་མང་པོས་དེ་མི་ཐུབ། །འཇིག་རྟེན་གསུམ་པོ་ཀུན་ནའང་མཆོད་པར་འགྱུར། །བྱང་ཆུབ་ཤིང་དབང་དྲུང་དུ་དེ་མྱུར་འགྲོ། །སོང་ནས་སེམས་ཅན་ཕན་ཕྱིར་དེར་འདུག་སྟེ། །བྱང་ཆུབ་སངས་རྒྱས་འཁོར་ལོ་རབ་ཏུ་བསྐོར། །བདུད་རྣམས་སྡེ་དང་བཅས་པ་ཐམས་ཅད་བཏུལ། །གང་ཡང་བཟང་པོ་སྤྱོད་པའི་སྨོན་ལམ་འདི། །འཆང་བ་དང་ནི་སྟོན་ཏམ་ཀློག་ན་ཡང་། །དེ་ཡི་རྣམ་པར་སྨིན་པའང་སངས་རྒྱས་མཁྱེན། །བྱང་ཆུབ་མཆོག་ལ་སོམ་ཉི་མ་བྱེད་ཅིག །འཇམ་དཔལ་དཔའ་བོས་ཇི་ལྟར་མཁྱེན་པ་དང་། །ཀུན་ཏུ་བཟང་པོ་དེ་ཡང་དེ་བཞིན་ཏེ། །དེ་དག་ཀུན་གྱི་རྗེས་སུ་དག་སློབ་ཅིང་། །དགེ་བ་འདི་དག་ཐམས་ཅད་རབ་ཏུ་བསྔོ། །དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། །བསྔོ་བ་གང་ལ་མཆོག་ཏུ་བསྔགས་པ་དེས། །བདག་གི་དགེ་བ་རྩ་བ་འདི་ཀུན་ཀྱང་། །བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི། །བདག་ནི་འཆི་བའི་དུས་བྱེད་གྱུར་པ་ན། །སྒྲིབ་པ་ཐམས་ཅད་དག་ནི་ཕྱིར་བསལ་ཏེ། །མངོན་སུམ་སྣང་བ་མཐའ་ཡས་དེ་མཐོང་ནས། །བདེ་བ་ཅན་གྱི་ཞིང་དེར་རབ་ཏུ་འགྲོ། །དེར་སོང་ནས་ནི་སྨོན་ལམ་འདི་དག་ཀྱང་། །ཐམས་ཅད་མ་ལུས་མངོན་དུ་འགྱུར་བར་ཤོག །དེ་དག་མ་ལུས་བདག་གིས་ཡོངས་སུ་བཀང་། །འཇིག་རྟེན་ཇི་སྲིད་སེམས་ཅན་ཕན་པར་བགྱི། །རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །པདྨོ་དམ་པ་ཤིན་ཏུ་མཛེས་ལས་སྐྱེས། །སྣང་བ་མཐའ་ཡས་རྒྱལ་བས་མངོན་སུམ་དུ། །ལུང་བསྟན་པ་ཡང་བདག་གིས་དེར་ཐོབ་ཤོག །དེར་ནི་བདག་གི་ལུང་བསྟན་རབ་ཐོབ་ནས། །སྤྲུལ་པ་མང་པོ་བྱེ་བ་ཕྲག་བརྒྱ་ཡིས། །བློ་ཡི་སྟོབས་ཀྱིས་ཕྱོགས་བཅུ་རྣམས་སུ་ཡང་། །སེམས་ཅན་རྣམས་ལ་ཕན་པ་མང་པོ་བགྱི། །བཟང་པོ་སྤྱོད་པའི་སྨོན་ལམ་བཏབ་པ་ཡི། །དགེ་བ་ཅུང་ཟད་བདག་གིས་ཅི་བསགས་པ། །དེས་ནི་འགྲོ་བའི་སྨོན་ལམ་དགེ་བ་རྣམས། །སྐད་ཅིག་གཅིག་གིས་ཐམས་ཅད་འབྱོར་བར་ཤོག །བཟང་པོ་སྤྱོད་པ་སྨོན་ལམ་བསྔོས་པ་ཡིས། །བསོད་ནམས་དམ་པ་མཐའ་ཡས་གང་ཐོབ་དེས། །འགྲོ་བ་སྡུག་བསྔལ་ཆུ་བོར་བྱིང་བ་རྣམས། །འོད་དཔག་མེད་པའི་གནས་རབ་ཐོབ་པར་ཤོག །སྨོན་ལམ་རྒྱལ་པོ་འདི་དག་མཆོག་གི་གཙོ། །མཐའ་ཡས་འགྲོ་བ་ཀུན་ལ་ཕན་བྱེད་ཅིང་། །ཀུན་ཏུ་བཟང་པོས་བརྒྱན་པའི་གཞུང་གྲུབ་སྟེ། །ངན་སོང་གནས་རྣམས་མ་ལུས་སྟོངས་པར་ཤོག ༎ ༎
        </body>
    </prayer>
    <prayer>
        <id>104</id>
        <title>༈ ལྷ་མོའི་འཕྲིན་བསྐུལ།</title>
        <body>༈ བྷྱོཿ དཔལ་ལྡན་ལྷ་མོ་དཔག་པར་དཀའ་བ་ཁྱོད། ཐབས་ཀྱི་ཆོ་འཕྲུལ་ནམ་མཁའི་མཐའ་ལ་སྤྱོད། བྱང་ཆུབ་སེམས་དཔའི་སྤྲུལ་པ་ཁྱོད་ཉིད་ལ། ལུས་ངག་ཡིད་གསུམ་གུས་པས་ཕྱག་འཚལ་ལོ། ཁྱོད་ནི་བདག་གི་མཆོད་པས་མ་བསྒྲིབས་ཀྱང་། དཔལ་ལྡན་དངོས་གྲུབ་དམ་པ་ཐོབ་བྱའི་ཕྱིར། འདོད་པའི་ཡོན་ཏན་མཁའ་ལ་ཆར་ཕབ་ནས། མཆོད་པའི་ཚོགས་འདིས་དབང་པོ་རྒྱས་གྱུར་ཅིག དཔལ་ལྡན་ཁྱོད་ནི་དགེ་སྡིག་དཔང་པོ་སྟེ། བདག་གི་ལུས་ངག་ཡིད་ཀྱི་ཉེས་པའི་ཚོགས། ཁྱེད་ཀྱི་ཐད་དུ་འགྱོད་པས་རབ་བཤགས་ན། ཐུགས་རྗེའི་ཤུགས་ཀྱིས་སྒྲིབ་པ་བྱང་བར་མཛོད། ཁྱོད་ཀྱི་ཁྱད་པར་ཡོངས་སུ་འཕགས་པ་ནི། འགྲོ་བའི་དོན་མཛད་བདག་དོན་ཕུན་སུམ་ཚོགས། དགའ་མཐུན་ཕྲག་དོག་མེད་པའི་སྤྲོ་བ་ནི། རྗེས་སུ་ཡི་རང་ཁྱོད་ཀྱི་རྒྱུད་ལ་འབུལ། ཡང་དག་ཡོན་ཏན་ལྡན་པའི་སྐུ་མཆོག་ནི། ནག་དང་བཟང་མོ་འཇིག་པའི་ཆ་བྱད་ཅན། ཕྱོགས་བཅུ་དུས་གསུམ་ཀུན་ཏུ་འགྲོ་དོན་ལ། སྒྱུ་འཕྲུལ་དྲ་བའི་ཚུལ་སྟོན་བསྟན་དུ་གསོལ། དེ་ལྟར་ཡང་དག་ལྡན་པའི་སྐུ་མཆོག་ནི། འགྲོ་བའི་དོན་དང་བསྟན་པ་བསྲུང་བྱའི་ཕྱིར། ནམ་མཁའ་ཟད་པར་མ་གྱུར་བར་དུ་ཡང་། མྱ་ངན་མི་འདའ་རྟག་པར་བཞུགས་སུ་གསོལ། དེ་ལྟར་ཕྱག་འཚལ་མཆོད་ཅིང་བཤགས་པ་དང་། རྗེས་སུ་ཡི་རང་བསྐུལ་ཞིང་གསོལ་བ་ཡི། དགེ་བ་འདི་ཡིས་ངན་སོང་སྟོངས་གྱུར་ནས། ཐམས་ཅད་བདག་གིས་བྱང་ཆུབ་ཕྱིར་བསྔོའོ།</body>
    </prayer>
    <prayer>
        <id>105</id>
        <title>༈ བདེན་གསོལ་སྨོན་ཚིག།</title>
        <body>༈ ན་མོ་རཏྣ་ཏྲ་ཡ་ཡཱ། ཚད་མེད་ཡོན་ཏན རྒྱ་མཚོའི་དཔལ་མངའ་ཞིང༌། ཉམ་ཆུང་འགྲོ་ལ་བུ་གཅིག་ལྟར་དགོངས་པའི། དུས་གསུམ་བདེ་གཤེགས་སྲས་དང་སློབ་མར་བཅས། བདག་གི་བདེན་པའི་སྨྲེ་ངག་འདི་དགོངས་ཤིག། སྲིད་ཞིའི་གདུང་སེལ་ཡོངས་རྫོགས་ཐུབ་པའི་བསྟན། འཛམ་གླིང་ཡངས་པའི་ཕན་བདེའི་དཔལ་དུ་རྒྱས། དེ་འཛིན་མཁས་དང་གྲུབ་པའི་སྐྱེས་བུ་རྣམས། ཆོས་སྤྱོད་རྣམ་བཅུའི་བྱ་བ་འཕེལ་བར་མཛོད། མི་ཟད་ལས་ངན་དྲག་པོས་ཡོངས་ནོན་པས། བར་མེད་དུཿཁས་མནར་བའི་ཉམ་ཐག་འགྲོ། བཟོད་དཀའ་ནད་མཚོན་མུ་གེའི་འཇིགས་པ་ཀུན། ཞི་ནས་བདེ་དགའ་རྒྱ་མཚོར་དབུགས་དབྱུང་མཛོད། ཁྱད་པར་གངས་ལྗོངས་ཆོས་ལྡན་སྐྱེ་འགྲོ་རྣམས། ནག་ཕྱོགས་ཀླ་ཀློའི་དཔུང་གིས་བརྩེ་མེད་དུ། ངན་དགུས་འཇོམས་པའི་ཁྲག་དང་མཆི་མའི་རྒྱུན། མྱུར་དུ་ཆད་པའི་ཐུགས་རྗེའི་མཐུ་དཔུང་སྐྱེད། ཉོན་མོངས་གདོན་གྱིས་སྨྱོས་པའི་བརླང་སྤྱོད་ཀྱིས། རང་གཞན་གཉིས་ཕུང་བགྱིད་པའི་སྙིང་རྗེའི་ཡུལ། མི་བསྲུན་སྐྱེ་བོའི་ཚོགས་རྣམས་བླང་དོར་མིག། ཡོངས་ཐོབ་བྱམས་བརྩེས་མཛའ་བའི་དཔལ་ལ་སྦྱོར། རིང་ནས་སྙིང་དུ་བརྣག་པའི་འདོད་པའི་དོན། ཡོངས་རྫོགས་བོད་ལྗོངས་རང་དབང་གཙང་མའི་དཔལ། ལྷུན་འགྲུབ་ཆོས་སྲིད་ཟུང་འབྲེལ་དགའ་སྟོན་ལ། སྤྱོད་པའི་སྐལ་བཟང་མྱུར་བ་ཉིད་དུ་སྩོལ། བསྟན་དང་དེ་འཛིན་ཆབ་སྲིད་རང་རིགས་སླད། གཅེས་པའི་ལུས་སྲོག་ལོངས་སྤྱོད་ཡོངས་བཏང་སྟེ། དཀའ་བ་བརྒྱ་ཕྲག་སྒྲུབ་པའི་སྐྱེ་བོ་རྣམས། གྲུ་འཛིན་མགོན་དེས་ཐུགས་རྗེས་སྐྱོང་བར་མཛོད། མདོར་ན་མགོན་པོ་སྤྱན་རས་གཟིགས་དབང་གིས། སྲས་བཅས་རྒྱལ་བའི་སྤྱན་སྔར་གངས་ཅན་ཞིང༌། ཡོངས་བཟུང་རྒྱ་ཆེན་སྨོན་ལམ་གང་མཛད་པའི། འབྲས་བཟང་དེང་འདིར་མྱུར་དུ་འཆར་བར་གསོལ། སྣང་སྟོང་ཆོས་ཉིད་ཟབ་མོའི་རྟེན་འབྲེལ་དང། མཆོག་གསུམ་ཐུགས་རྗེའི་མཐུ་དང་བདེན་ཚིག་སྟོབས། ལས་འབྲས་བསླུ་མེད་བདེན་མཐུས་བདག་ཅག་གི། བདེན་པའི་སྨོན་ལམ་གེགས་མེད་མྱུར་འགྲུབ་ཤོག། </body>
    </prayer>
    <prayer>
        <id>106</id>
        <title>༈ རྒྱལ་བའི་ཞབས་བརྟན་རབ་འབྱམས་མ།</title>
        <body>༈ ཨོཾ་སྭ་སྟི། རབ་འབྱམས་རྒྱལ་བའི་གསང་གསུམ་མ་ལུས་པ། གང་འདུལ་ཅིར་ཡང་འཆར་བའི་སྒྱུ་འཕྲུལ་གར། སྲིད་ཞིའི་དགེ་ལེགས་ཀུན་འབྱུང་ཡིད་བཞིན་ནོར། དངོས་བརྒྱུད་དྲིན་ཅན་བླ་མའི་ཚོགས་རྣམས་ལ། བདག་ཅག་གདུང་ཤུགས་དྲག་པོས་གསོལ་འདེབས་ན། གངས་ཅན་མགོན་པོ་བསྟན་འཛིན་རྒྱ་མཚོ་ཡི། སྐུ་ཚེ་མི་ཤིགས་བསྐལ་བརྒྱར་རབ་བརྟན་ཅིང༌། བཞེད་དོན་ལྷུན་གྱིས་འགྲུབ་པར་བྱིན་གྱིས་རློབས། ཆོས་དབྱིངས་ཀུན་གསལ་ཁྱོན་དང་མཉམ་འཇུག་པའི། རྡུལ་བྲལ་བདེ་ཆེན་ཡེ་ཤེས་སྒྱུ་མའི་སྤྲིན། གྲངས་མེད་རྟེན་དང་བརྟེན་པའི་དཀྱིལ་འཁོར་དུ། ཤར་བའི་ཡི་དམ་ལྷ་ཚོགས་ཐམས་ཅད་ལ། བདག་ཅག་གདུང་ཤུགས་དྲག་པོས་གསོལ་འདེབས་ན། གངས་ཅན་མགོན་པོ་བསྟན་འཛིན་རྒྱ་མཚོ་ཡི། སྐུ་ཚེ་མི་ཤིགས་བསྐལ་བརྒྱར་རབ་བརྟན་ཅིང༌། བཞེད་དོན་ལྷུན་གྱིས་འགྲུབ་པར་བྱིན་གྱིས་རློབས། སྤངས་རྟོགས་ཡོན་ཏན་ལྷུན་རྫོགས་འཕྲིན་ལས་ཀྱི། སྣང་བ་འགྲོ་ཁམས་རྒྱ་མཚོར་རྟག་རྩེན་པས། ཕན་མཛད་སྟོབས་བཅུ་མངའ་བ་ལྷ་ཡི་ལྷ། རབས་འབྱམས་དུས་གསུམ་རྒྱལ་བ་ཐམས་ཅད་ལ། བདག་ཅག་གདུང་ཤུགས་དྲག་པོས་གསོལ་འདེབས་ན། གངས་ཅན་མགོན་པོ་བསྟན་འཛིན་རྒྱ་མཚོ་ཡི། སྐུ་ཚེ་མི་ཤིགས་བསྐལ་བརྒྱར་རབ་བརྟན་ཅིང༌། བཞེད་དོན་ལྷུན་གྱིས་འགྲུབ་པར་བྱིན་གྱིས་རློབས། འཇིག་རྟེན་གསུམ་ལས་གང་གིས་ངེས་སྒྲོལ་ཞིང༌། མཆོག་ཏུ་ཞི་བ་རྣམ་བྱང་ནོར་བུའི་གཏེར། ཟག་མེད་མི་གཡོ་ཀུན་བཟང་དགེ་བའི་དཔལ། ཐེག་གསུམ་དམ་པའི་ཆོས་ཀྱི་ཚོགས་རྣམས་ལ། བདག་ཅག་གདུང་ཤུགས་དྲག་པོས་གསོལ་འདེབས་ན། གངས་ཅན་མགོན་པོ་བསྟན་འཛིན་རྒྱ་མཚོ་ཡི། སྐུ་ཚེ་མི་ཤིགས་བསྐལ་བརྒྱར་རབ་བརྟན་ཅིང༌། བཞེད་དོན་ལྷུན་གྱིས་འགྲུབ་པར་བྱིན་གྱིས་རློབས། སྲིད་པའི་འཕྲུལ་འཁོར་འཇོམས་ལ་ཆེས་དཔའ་བའི། བདེ་དོན་མངོན་སུམ་འཇལ་བའི་ཡེ་ཤེས་ཅན། རྣམ་ཐར་རྡོ་རྗེའི་གྲོང་ལས་མི་ཕྱེད་པ། རིག་གྲོལ་འཕགས་པའི་དགེ་འདུན་ཐམས་ཅད་ལ། བདག་ཅག་གདུང་ཤུགས་དྲག་པོས་གསོལ་འདེབས་ན། གངས་ཅན་མགོན་པོ་བསྟན་འཛིན་རྒྱ་མཚོ་ཡི། སྐུ་ཚེ་མི་ཤིགས་བསྐལ་བརྒྱར་རབ་བརྟན་ཅིང༌། བཞེད་དོན་ལྷུན་གྱིས་འགྲུབ་པར་བྱིན་གྱིས་རློབས། མཁའ་སྤྱོད་ཞིང་དང་གནས་ཡུལ་དུར་ཁྲོད་དུ། བདེ་སྟོང་ཉམས་བརྒྱར་རོལ་པའི་རྩེད་འཇོ་ཡིས། རྣལ་འབྱོར་ལམ་བཟང་སྒྲུབ་ལ་གྲོགས་མཛད་པའི། གནས་གསུམ་དཔའ་བོ་མཁའ་འགྲོའི་ཚོགས་རྣམས་ལ། བདག་ཅག་གདུང་ཤུགས་དྲག་པོས་གསོལ་འདེབས་ན། གངས་ཅན་མགོན་པོ་བསྟན་འཛིན་རྒྱ་མཚོ་ཡི། སྐུ་ཚེ་མི་ཤིགས་བསྐལ་བརྒྱར་རབ་བརྟན་ཅིང༌། བཞེད་དོན་ལྷུན་གྱིས་འགྲུབ་པར་བྱིན་གྱིས་རློབས། རྡོ་རྗེ་འཆང་གི་བཀའ་རྟགས་ཕྱག་རྒྱའི་མདུད། མི་འབྲལ་རལ་བའི་ཐོད་དུ་ཉེར་བཀོད་ནས། བསྟན་དང་བསྟན་འཛིན་སྐྱོང་བའི་མཐུ་རྩལ་ཅན། ཡེ་ཤེས་སྤྱན་ལྡན་བསྟན་སྲུང་རྒྱ་མཚོ་ལ། བདག་ཅག་གདུང་ཤུགས་དྲག་པོས་གསོལ་འདེབས་ན། གངས་ཅན་མགོན་པོ་བསྟན་འཛིན་རྒྱ་མཚོ་ཡི། སྐུ་ཚེ་མི་ཤིགས་བསྐལ་བརྒྱར་རབ་བརྟན་ཅིང༌། བཞེད་དོན་ལྷུན་གྱིས་འགྲུབ་པར་བྱིན་གྱིས་རློབས། དེ་ལྟར་བསླུ་མེད་སྐྱབས་ཀྱི་མཆོག་རྣམས་ལ། ཤུགས་དྲག་སྙིང་ནས་གུས་པས་གསོལ་བཏབ་མཐུས། མི་བཟད་སྙིགས་མའི་ཟུག་རྔུས་རབ་མནར་བའི། བདག་སོགས་གངས་ལྗོངས་འགྲོ་བའི་མགོན་གཅིག་པུ། ངག་དབང་བློ་བཟང་བསྟན་འཛིན་རྒྱ་མཚོ་མཆོག། གསང་གསུམ་མི་ཤིགས་མི་འགྱུར་མི་ནུབ་པར། གཞོམ་ཞིག་ཡོངས་བྲལ་རྡོ་རྗེ་སྙིང་པོའི་ཁྲིར། བསྐལ་པ་རྒྱ་མཚོར་གཡོ་མེད་རྟག་བརྟན་ཤོག། རབ་འབྱམས་རྒྱལ་བ་ཀུན་གྱི་མཛད་པའི་ཁུར། སྙིང་སྟོབས་ཕྲག་པར་བཟུང་བའི་རླབས་ཆེན་གྱི། འཕྲིན་ལས་ཀུན་ཕན་ནོར་བུའི་སྙིང་པོ་ཅན། བཞེད་པ་ཇི་བཞིན་ལྷུན་གྱིས་འགྲུབ་གྱུར་ཅིག། དེ་མཐུས་རྫོགས་ལྡན་སྐལ་བཟང་ནམ་མཁའི་སྒོ། ལུས་ཅན་ངལ་བསོའི་དཔྱིད་དུ་རྟག་གྲོལ་ཞིང༌། ཐུབ་བསྟན་ཕྱོགས་དུས་ཀུན་ཏུ་རབ་དར་བའི། དགེ་མཚན་སྲིད་ཞིའི་རྩེ་མོར་རྒྱས་གྱུར་ཅིག། ཕྱག་ན་པདྨོའི་བྱིན་རླབས་བདུད་རྩིའི་རྒྱུན། བདག་སོགས་སྙིང་གི་ཟུངས་སུ་རྟག་སྨིན་ཅིང༌། བཀའ་བཞིན་སྒྲུབ་པའི་མཆོད་པས་རབ་བསྙེན་ནས། ཀུན་བཟང་སྤྱོད་མཆོག་རྒྱ་མཚོ་མཐར་སོན་ཤོག། རྨད་བྱུང་སྲས་བཅས་རྒྱལ་བའི་བྱིན་རླབས་དང༌། རྟེན་འབྲེལ་བསླུ་བ་མེད་པའི་བདེན་པ་དང༌། བདག་གི་ལྷག་བསམ་དག་པའི་མཐུ་སྟོབས་ཀྱིས། སྨོན་པའི་དོན་ཀུན་བདེ་བླག་མྱུར་འགྲུབ་ཤོག། དེ་ལྟར་གསོལ་བ་བཏབ་པའི་བླ་མ་མཆོག། བྱིན་གྱིས་བརླབ་ཕྱིར་དགྱེས་བཞིན་སྤྱི་བོར་བྱོན། སླར་ཡང་སྙིང་གའི་པདྨའི་ཟེའུ་འབྲུ་ལ། ཞབས་སེན་འོད་ཆགས་བརྟན་པར་བཞུགས་སུ་གསོལ།</body>
    </prayer>
    <prayer>
        <id>107</id>
        <title>༈ རྒྱུན་ཆགས་གསུམ་པ་བཞུགས་སོ།</title>
        <body>༈ སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ་ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་དཔལ་རྒྱལ་བ་ཤཱཀྱ་ཐུབ་པ་ལ་ཕྱག་འཚལ་ལོ། མཆོད་དོ་སྐྱབས་སུ་མཆིའོ། གང་ཚེ་རྐང་གཉིས་གཙོ་བོ་ཁྱོད་བལྟམས་ཚེ། ས་ཆེན་འདི་ལ་གོམ་པ་བདུན་བོར་ནས། ང་ནི་འཇིག་རྟེན་འདི་ན་མཆོག་ཅེས་གསུངས། དེ་ཚེ་མཁས་པ་ཁྱོད་ལ་ཕྱག་འཚལ་ལོ། རྣམ་དག་སྐུ་མངའ་མཆོག་ཏུ་གཟུགས་བཟང་བ། ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། གྲགས་པ་འཇིག་རྟེན་གསུམ་ལ་ལྷམ་མེ་བ། མགོན་པོ་མཆོག་བརྙེས་ཁྱོད་ལ་ཕྱག་འཚལ་ལོ། མཚན་མཆོག་ལྡན་པ་དྲི་མེད་ཟླ་བའི་ཞལ། གསེར་མདོག་འདྲ་བ་ཁྱོད་ལ་ཕྱག་འཚལ་ལོ། རྡུལ་བྲལ་ཁྱོད་འདྲ་སྲིད་པ་གསུམ་མ་མཆིས། མཉམ་མེད་མཁྱེན་ཅན་ཁྱོད་ལ་ཕྱག་འཚལ་ལོ། མགོན་པོ་ཐུགས་རྗེ་ཆེ་ལྡན་པ། ཐམས་ཅད་མཁྱེན་པས་སྟོན་པ་པོ། བསོད་ནམས་ཡོན་ཏན་རྒྱ་མཚོ་ཞིང༌། དེ་བཞིན་གཤེགས་ལ་ཕྱག་འཚལ་ལོ། དག་པས་འདོད་ཆགས་བྲལ་བ་གྱུར། དགེ་བས་ངན་སོང་ལས་གྲོལ་ཞིང༌། གཅིག་ཏུ་དོན་དམ་མཆོག་གྱུར་པ། ཞི་གྱུར་ཆོས་ལ་ཕྱག་འཚལ་ལོ། གྲོལ་ནས་གྲོལ་བའི་ལམ་ཡང་སྟོན། བསླབ་པ་དག་ལ་རབ་ཏུ་གནས། ཞིང་གི་དམ་པ་ཡོན་ཏན་ལྡན། དགེ་འདུན་ལ་ཡང་ཕྱག་འཚལ་ལོ། སྡིག་པ་ཅི་ཡང་མི་བྱ་ཞིང༌། དགེ་བ་ཕུན་སུམ་ཚོགས་པ་སྤྱད། རང་གི་སེམས་ནི་ཡོངས་སུ་འདུལ། འདི་ནི་སངས་རྒྱས་བསྟན་པ་ཡིན། སྐར་མ་རབ་རིབ་མར་མེ་དང༌། སྒྱུ་མ་ཟིལ་པ་ཆུ་བུར་དང༌། རྨི་ལམ་གློག་དང་སྤྲིན་ལྟ་བུ། འདུས་བྱས་ཆོས་རྣམས་དེ་ལྟར་ལྟ། བསོད་ནམས་འདི་ཡིས་ཐམས་ཅད་གཟིགས་པ་ཡི། གོ་འཕང་ཐོབ་ནས་སྐྱོན་གྱི་དགྲ་བཏུལ་ཏེ། རྒ་དང་ན་དང་འཆི་བའི་རླབས་འཁྲུག་པའི། སྲིད་པའི་མཚོ་ལས་འགྲོ་བ་སྒྲོལ་བ་ཤོག།</body>
    </prayer>
    <prayer>
        <id>108</id>
        <title>༈ རྟེན་འབྲེལ་བསྟོད་པ་བཞུགས་སོ།</title>
        <body>༄༅ གང་ཞིག་གཟིགས་ཤིང་གསུངས་པ་ཡིས༎
            མཁྱེན་དང་སྟོན་པ་བླ་ན་མེད༎
            རྒྱལ་བ་རྟེན་ཅིང་འབྲེལ་བར་འབྱུང༌༎
            གཟིགས་ཤིང་འདོམས་པ་དེ་ལ་འདུད༎

            འཇིག་རྟེན་རྒུད་པ་ཇི་སྙེད་པ༎ དེ་ཡི་རྩ་བ་མ་རིག་སྟེ༎
            གང་ཞིག་མཐོང་བས་དེ་ལྡོག་པ༎ རྟེན་ཅིང་འབྲེལ་བར་འབྱུང་བར་གསུངས༎

            དེ་ཚེ་བློ་དང་ལྡན་པ་ཡིས༎ རྟེན་ཅིང་འབྲེལ་བར་འབྱུང་བའི་ལམ༎
            ཁྱོད་ཀྱི་བསྟན་པའི་གནད་ཉིད་དུ༎ ཇི་ལྟར་ཁོང་དུ་ཆུད་མི་འགྱུར༎

            དེ་ལྟ་ལགས་ན་མགོན་ཁྱོད་ལ༎ བསྟོད་པའི་སྒོར་ནི་སུ་ཞིག་གིས༎
            བརྟེན་ནས་འབྱུང་བ་གསུང་པ་ལ༎ ངོ་མཚར་གྱུར་པ་ཅི་ཞིག་རྙེད༎

            གང་གང་རྐྱེན་ལ་རགས་ལས་པ༎ དེ་དེ་རང་བཞིན་གྱིས་སྟོང་ཞེས༎
            གསུང་པ་འདི་ལས་ཡ་མཚན་པའི༎ ལེགས་འདོམས་ཚུལ་ནི་ཅི་ཞིག་ཡོད༎

            གང་དུ་བཟུང་བས་བྱིས་པ་རྣམས༎ མཐར་འཛིན་འཆིང་བ་བརྟན་བྱེད་པ༎
            དེ་ཉིད་མཁས་ལ་སྤྲོས་པ་ཡིས༎ དྲ་བ་མ་ལུས་གཅོད་པའི་སྒོ༎

            བསྟན་འདི་གཞན་དུ་མ་མཐོང་བས༎ སྟོན་པ་ཞེས་བྱ་ཁྱོད་ཉིད་དེ༎
            ཝ་སྐྱེས་ལ་ནི་སེངྒེ་བཞིན༎ མུ་སྟེགས་ཅན་ལའང་གཅམ་བུའི་ཚིག༎

            ཨེ་མའོ་སྟོན་པ་ཨེ་མའོ་སྐྱབས༎ ཨེ་མའོ་སྨྲ་མཆོག་ཨེ་མའོ་མགོན༎
            རྟེན་ཅིང་འབྲེལ་འབྱུང་ལེགས་གསུང་པའི༎ སྟོན་པ་དེ་ལ་བདག་ཕྱག་འཚལ༎

            ཕན་མཛད་ཁྱོད་ཀྱིས་འགྲོ་བ་ལ༎ སྨན་པའི་སླད་དུ་བཀའ་སྩལ་པ༎
            བསྟན་པའི་སྙིང་པོ་སྟོང་པ་ཉིད༎ ངེས་པའི་རྒྱུ་མཚན་ཟླ་མེད་པ༎

            རྟེན་ཅིང་འབྲེལ་བར་འབྱུང་བའི་ཚུལ༎ འགལ་བ་དང་ནི་མ་གྲུབ་པར༎
            མཐོང་བ་འདི་ཡིས་ཁྱོད་ཀྱི་ལུགས༎ ཇི་ལྟར་ཁོང་དུ་ཆུད་པར་ནུས༎

            ཁྱོད་ནི་ནམ་ཞིག་སྟོང་པ་ཉིད༎ རྟེན་འབྱུང་དོན་དུ་མཐོང་བ་ན༎
            རང་བཞིན་གྱིས་ནི་སྟོང་པ་དང༌༎ བྱ་བྱེད་འཐད་པའང་མི་འགལ་ཞིང༌༎

            དེ་ལས་བཟློག་པར་མཐོང་བ་ན༎ སྟོང་ལ་བྱ་བ་མི་རུང་ཞིང༌༎
            བྱ་དང་བཅས་ལ་སྟོང་མེད་པས༎ ཉམ་ངའི་གཡང་དུ་ལྷུང་བར་བཞེད༎

            དེ་ཕྱིར་ཁྱོད་ཀྱི་བསྟན་པ་ལ༎ རྟེན་འབྱུང་མཐོང་བ་ལེགས་པར་བསྔགས༎
            དེ་ཡང་ཀུན་ཏུ་མེད་པ་དང༌༎ རང་བཞིན་གྱིས་ནི་ཡོད་པས་མིན༎

            བལྟོས་མེད་ནམ་མཁའི་མེ་ཏོག་བཞིན༎ དེས་ན་མ་བརྟེན་ཡོད་མ་ཡིན༎
            ངོ་བོས་གྲུབ་ན་དེ་འགྲུབ་པ༎ རྒྱུ་དང་རྐྱེན་ལ་ལྟོས་པར་འགལ༎

            དེ་ཕྱིར་བརྟེན་ནས་འབྱུང་བ་ལས༎ མ་གཏོགས་ཆོས་འགའ་ཡོད་མིན་པས༎
            རང་བཞིན་གྱིས་ནི་སྟོང་པ་ལས༎ མ་གཏོགས་ཆོས་འགའ་མེད་པར་གསུངས༎

            རང་བཞིན་ལྡོག་པ་མེད་པའི་ཕྱིར༎ ཆོས་རྣམས་རང་བཞིན་འགའ་ཡོད་ན༎
            མྱ་ངན་འདས་པ་མི་རུང་ཞིང༌༎ སྤྲོས་ཀུན་ལྡོག་པ་མེད་པར་གསུངས༎

            དེ་ཕྱིར་རང་བཞིན་རྣམ་བྲལ་ཞེས༎ སེངྒེའི་སྒྲ་ཡིས་ཡང་ཡང་དུ༎
            མཁས་པའི་ཚོགས་སུ་ལེགས་གསུངས་པ༎ འདི་ལ་སུ་ཡིས་འགོང་བར་ནུས༎

            རང་བཞིན་འགའ་ཡང་མེད་པ་དང༌༎ འདི་ལ་བརྟེན་ནས་འདི་འབྱུང་བའི༎
            རྣམ་གཞག་ཐམས་ཅད་འཐད་པ་གཉིས༎ མི་འགལ་འདུ་བ་སྨོས་ཅི་དགོས༎

            བརྟེན་ནས་འབྱུང་བའི་རྒྱུ་མཚན་གྱིས༎ མཐར་ལྟ་བ་ལ་མི་བརྟེན་ཞེས༎
            ལེགས་གསུངས་འདི་ནི་མགོན་ཁྱོད་ཀྱི༎ སྨ་བ་བླ་ན་མེད་པའི་རྒྱུ༎

            འདི་ཀུན་ངོ་བོས་སྟོང་པ་དང༌༎ འདི་ལས་འདི་འབྲས་འབྱུང་བ་ཡི༎
            ངེས་པ་གཉིས་པོ་ཕན་ཚུན་དུ༎ གེགས་མེད་པར་ནི་གྲོགས་བྱེད་པ༎

            འདི་ལས་ངོ་མཚར་གྱུར་པ་དང༎ འདི་ལས་རྨད་དུ་བྱུང་བ་གང༌༎
            ཚུལ་འདིས་ཁྱོད་ལ་བསྟོད་ན་ནི༎ བསྟོད་པར་འགྱུར་གྱི་གཞན་དུ་མིན༎

            རྨོངས་པས་བྲན་དུ་བཟུང་བ་ཡིས༎ གང་ཞིག་ཁྱོད་དང་ཞེ་འགྲས་པ༎
            དེ་ཡིས་རང་བཞིན་མེད་པའི་སྒྲ༎ མི་བཟོད་གྱུར་ལ་མཚར་ཅི་ཡོད༎

            ཁྱོད་ཀྱི་གསུང་གི་གཅེས་པའི་མཛོད༎ བརྟེན་ནས་འབྱུང་བར་ཁས་བླངས་ནས༎
            སྟོང་ཉིད་ང་རོ་མི་བཟོད་པ༎ འདི་ལ་ཁོ་བོ་ངོ་མཚར་གྱུར༎

            རང་བཞིན་མེད་ལ་བཀྲི་བའི་སྒོ༎ བླ་མེད་རྟེན་ཅིང་འབྲེལ་འབྱུང་གི༎
            མིང་ཉིད་ཀྱིས་ནི་རང་བཞིན་དུ༎ འཛིན་ན་ད་ཀོ་སྐྱེ་བོ་འདི༎

            འཕགས་མཆོག་རྣམས་ཀྱིས་ལེགས་བགྲོད་པའི༎ འཇུག་ངོགས་ཟླ་དང་བྲལ་གྱུར་པ༎
            ཁྱོད་དགྱེས་གྱུར་པའི་ལམ་བཟང་དེར༎ ཐབས་གང་གིས་ནི་བཀྲི་བར་བྱ༎

            རང་བཞིན་བཅོས་མིན་བལྟོས་མེད་དང༌༎ རྟེན་འབྲེལ་བལྟོས་དང་བཅོས་མ་གཉིས༎
            ཇི་ལྟ་བུར་ན་གཞི་གཅིག་ལ༎ མི་འགལ་འདུ་བ་ཉིད་དུ་འགྱུར༎

            དེ་ཕྱིར་བརྟེན་ནས་འབྱུང་བ་གང༌༎ རང་བཞིན་གྱིས་ནི་གདོད་མ་ནས༎
            རྣམ་པར་དབེན་ཡང་དེར་སྣང་བས༎ འདི་ཀུན་སྒྱུ་མ་བཞིན་དུ་གསུངས༎

            ཁྱོད་ཀྱིས་ཇི་ལྟར་བསྟན་པ་ལ༎ རྒོལ་བ་འགས་ཀྱང་ཆོས་མཐུན་དུ༎
            གླགས་མི་རྙེད་པར་གསུངས་པ་ཡང༌༎ འདི་ཉིད་ཀྱིས་ནི་ལེགས་པར་ཁུམས༎

            ཅི་སླད་ཅེ་ན་འདི་བཤད་པས༎ མཐོང་དང་མ་མཐོང་དངོས་པོ་ལ༎
            སྒྲོ་འདོགས་པ་དང་སྐུར་འདེབས་ཀྱི༎ གོ་སྐབས་རིང་དུ་མཛད་ཕྱིར་རོ༎

            ཁྱོད་ཀྱི་སྨྲ་བ་ཟླ་མེད་པར༎ མཐོང་བའི་རྒྱུ་མཚན་རྟེན་འབྱུང་གི༎
            ལམ་འདི་ཉིད་ཀྱིས་གསུང་གཞན་ཡང༌༎ ཚད་མེད་གྱུར་པར་ངེས་པ་སྐྱེ༎

            དོན་བཞིན་གཟིགས་ནས་ལེགས་གསུང་པ༎ ཁྱོད་ཀྱི་རྗེས་སུ་སློབ་པ་ལ༎
            རྒུད་པ་ཐམས་ཅད་རིང་དུ་གྱུར༎ ཉེས་ཀུན་རྩ་བ་ལྡོག་ཕྱིར་རོ༎

            ཁྱོད་ཀྱི་བསྟན་ལས་ཕྱིར་ཕྱོགས་པས༎ ཡུན་རིང་ངལ་བ་བསྟེན་བྱས་ཀྱང༌༎

            ཕྱི་ཕྱིར་སྐྱོན་རྣམས་བོས་པ་བཞིན༎ བདག་ཏུ་ལྟ་བ་བརྟན་ཕྱིར་རོ༎
            ཨེ་མའོ་མཁས་པས་འདི་གཉིས་ཀྱི༎ ཁྱད་པར་ཁོང་དུ་ཆུད་གྱུར་པ༎

            དེ་ཚེ་རྐང་གི་ཁོང་ནས་ནི༎ ཁྱོད་ལ་ཅི་ཕྱིར་གུས་མི་འགྱུར༎
            ཁྱོད་གསུང་དུ་མ་ཅི་ཞིག་སྨོས༎ ཆ་ཤས་རེ་ཡི་དོན་ཙམ་ལའང༌༎

            འོལ་སྤྱི་ཙམ་གྱི་ངེས་རྙེད་པ༎ དེ་ལའང་མཆོག་གི་བདེ་བ་སྟེར༎
            ཀྱི་ཧུད་བདག་བློ་རྨོངས་པས་བཅོམ༎ འདི་འདྲའི་ཡོན་ཏན་ཕུང་པོ་ལ༎

            རིང་ནས་སྐྱབས་སུ་སོང་གྱུར་ཀྱང༌༎ ཡོན་ཏན་ཆ་ཙམ་མ་འཚལ་ཏོ༎
            འོན་ཀྱང་འཆི་བདག་ཁར་ཕྱོགས་པའི༎ སྲོག་གི་རྒྱུན་ནི་མ་ནུབ་པར༎

            ཁྱོད་ལ་ཅུང་ཟད་ཡིད་ཆེས་པ༎ འདི་ཡང་སྐལ་བ་བཟང་སྙམ་བགྱིད༎
            སྟོན་པའི་ནང་ན་རྟེན་འབྲེལ་སྟོན་པ་དང༌༎ ཤེས་རབ་ནང་ན་རྟེན་འབྲེལ་ཤེས་པ་གཉིས༎

            འཇིག་རྟེན་དག་ན་རྒྱལ་བའི་དབང་པོ་བཞིན༎ ཕུལ་བྱུང་ལེགས་པར་ཁྱོད་མཁྱེན་གཞན་གྱིས་མིན༎
            ཁྱོད་ཀྱིས་ཇི་སྙེད་བཀའ་སྩལ་པ༎ རྟེན་འབྲེལ་ཉིད་ལས་བརྩམས་ཏེ་འཇུག༎

            དེ་ཡང་མྱ་ངན་འདའ་ཕྱིར་ཏེ༎ ཞི་འགྱུར་མིན་མཛད་ཁྱོད་ལ་མེད༎
            ཀྱེ་མའོ་ཁྱོད་ཀྱི་བསྟན་པ་ནི༎ གང་གི་རྣ་བའི་ལམ་སོང་བ༎

            དེ་དག་ཐམས་ཅད་ཞི་འགྱུར་ཕྱིར༎ ཁྱོད་བསྟན་འཛིན་པར་སུ་མི་གུས༎
            ཕས་རྒོལ་མཐའ་དག་འཇོམས་པ་དང༌༎ ལྟག་འོག་འགལ་འདུས་སྟོང་པ་དང༌༎

            སྐྱེ་དགུའི་དོན་གཉིས་སྟེར་བྱེད་པ༎ ལུགས་འདིར་ཁོ་བོ་སྤྲོ་བ་འཕེལ༎
            འདི་ཡི་ཕྱིར་དུ་ཁྱོད་ཀྱིས་ནི༎ ལ་ལར་སྐུ་དང་གཞན་དུ་སྲོག༎

            སྡུག་པའི་གཉེན་དང་ལོངས་སྤྱོད་ཚོགས༎ གྲངས་མེད་བསྐལ་པར་ཡང་ཡང་བཏང༌༎
            གང་གི་ཡོན་ཏན་མཐོང་བ་ཡིས༎ ལྕགས་ཀྱུས་ཉ་ལ་ཇི་བཞིན་དུ༎

            ཉིད་ཀྱི་ཐུགས་དྲངས་ཆོས་དེ་ནི༎ ཁྱོད་ལས་མ་ཐོས་སྐལ་བ་ཞན༎
            དེ་ཡི་མྱ་ངན་ཤུགས་ཀྱིས་ནི༎ སྡུག་པའི་བུ་ལ་མ་ཡི་ཡིད༎

            རྗེས་སུ་སོང་བ་ཇི་བཞིན་དུ༎ བདག་གི་ཡིད་ནི་གཏོང་མི་བྱེད༎
            འདི་ལའང་ཁྱོད་གསུང་བསམས་པ་ན༎ མཚན་དཔེའི་དཔལ་གྱིས་རབ་ཏུ་འབར༎

            འོད་ཀྱི་དྲ་བས་ཡོངས་བསྐོར་བའི༎ སྟོན་པ་དེ་ཡི་ཚངས་དབྱངས་ཀྱིས༎
            འདི་ནི་འདི་ལྟར་གསུང་སྙམ་དུ༎ ཡིད་ལ་ཐུབ་པའི་གཟུགས་བརྙན་ནི༎

            ཤར་བ་ཙམ་ཡང་ཚ་བ་ཡིས༎ གདུངས་ལ་ཟླ་ཟེར་བཞིན་དུ་སྨན༎
            དེ་ལྟར་རྨད་དུ་བྱུང་བ་ཡི༎ ལུགས་བཟང་དེ་ཡང་མི་མཁས་པའི༎

            སྐྱེ་བོས་བལ་བ་ཛ་བཞིན་དུ༎ རྣམ་པ་ཀུན་ཏུ་འཛིངས་པར་བྱས༎
            ཚུལ་འདི་མཐོང་ནས་བདག་གིས་ནི༎ འབད་པ་དུ་མས་མཁས་པ་ཡི༎

            རྗེས་སུ་འབྲངས་ནས་ཁྱོད་ཀྱི་ནི༎ དགོངས་པ་ཡང་དང་ཡང་དུ་བཙལ༎
            དེ་ཚེ་རང་གཞན་སྡེ་པ་ཡི༎ གཞུང་མང་དག་ལ་སྦྱངས་པ་ན༎

            ཕྱི་ཕྱིར་ཐེ་ཚོམ་དྲ་བ་ཡིས༎ བདག་གི་ཡིད་ནི་ཀུན་དུ་གདུངས༎
            ཁྱོད་ཀྱིས་བླ་མེད་ཐེག་པའི་ཚུལ༎ ཡོད་དང་མེད་པའི་མཐའ་སྤངས་ཏེ༎

            ཇི་བཞིན་འགྲེལ་བར་ལུང་བསྟན་པ༎ ཀླུ་སྒྲུབ་གཞུང་ལུགས་ཀུན་དའི་ཚུལ༎
            དྲི་མེད་མཁྱེན་པའི་དཀྱིལ་འཁོར་རྒྱས༎ གསུང་རབ་མཁའ་ལ་ཐོགས་མེད་རྒྱུ༎

            མཐར་འཛིན་སྙིང་གི་མུན་པ་སེལ༎ ལོག་སྨྲའི་རྒྱུ་སྐར་ཟིལ་གནོན་པ༎
            དཔལ་ལྡན་ཟླ་བའི་ལེགས་བཤད་ཀྱི༎ འོད་དཀར་ཕྲེང་བས་གསལ་བྱས་པ༎

            བླ་མའི་དྲིན་གྱིས་མཐོང་བའི་ཚེ༎ བདག་གི་ཡིད་ཀྱིས་ངལ་གསོ་ཐོབ༎
            མཛད་པ་ཀུན་ལས་གསུང་གི་ནི༎ མཛད་པ་མཆོག་ཡིན་དེ་ཡང་ནི༎

            འདི་ཉིད་ཡིན་ཕྱིར་མཁས་པ་ཡིས༎ འདི་ལས་སངས་རྒྱས་རྗེས་དྲན་བྱོས༎
            སྟོན་དེའི་རྗེས་སུ་རབ་ཏུ་བྱུང་གྱུར་ཏེ༎ རྒྱལ་བའི་གསུང་ལ་སྦྱངས་པ་མི་དམན་ཞིང༌༎

            རྣལ་འབྱོར་སྤྱོད་ལ་བརྩོན་པའི་དགེ་སློང་ཞིག༎ དྲང་སྲོང་ཆེན་པོ་དེ་ལ་དེ་ལྟར་གུས༎
            སྟོན་པ་བླ་ན་མེད་པའི་བསྟན་པ་དང༌༎ འཇལ་བ་འདི་འདྲ་བླ་མའི་དྲིན་ཡིན་པས༎

            དགེ་བ་འདི་ཡང་འགྲོ་བ་མ་ལུས་པ༎ བཤེས་གཉེན་དམ་པས་འཛིན་པའི་རྒྱུ་རུ་བསྔོ༎
            ཕན་མཛད་དེ་ཡི་བསྟན་པའང་སྲིད་པའི་མཐར༎ ངན་རྟོག་རླུང་གིས་རྣམ་པར་མི་གཡོ་ཞིང༌༎

            བསྟན་པའི་ངང་ཚུལ་ཤེས་ནས་སྟོན་པ་ལ༎ ཡིད་ཆེས་རྙེད་པས་རྟག་ཏུ་གང་བར་ཤོག༎
            བརྟེན་ནས་འབྱུང་བའི་དེ་ཉིད་གསལ་མཛད་པ༎ ཐུབ་པའི་ལུགས་བཟང་སྐྱེ་བ་ཐམས་ཅད་དུ༎

            ལུས་དང་སྲོག་ཀྱང་བཏང་ནས་འཛིན་པ་ལ༎ སྐད་ཅིག་ཙམ་ཡང་ལྷོད་པར་མ་གྱུར་ཅིག༎
            འདྲེན་པ་མཆོག་དེས་དཀའ་བ་དཔག་མེད་ཀྱིས༎ ནན་ཏན་སྙིང་པོར་མཛད་ནས་བསྒྲུབས་པ་འདི༎

            ཐབས་གང་ཞིག་གིས་འཕེལ་བར་འགྱུར་སྙམ་པའི༎ རྣམ་པར་དཔྱོད་པས་ཉིན་མཚན་འདའ་བར་ཤོག༎
            ལྷག་བསམ་དག་པས་ཚུལ་དེར་བརྩོན་པ་ན༎ ཚངས་དང་དབང་པོ་འཇིག་རྟེན་སྐྱོང་བ་དང༌༎
            ལེགས་ལྡན་ནག་པོ་ལ་སོགས་སྲུང་མས་ཀྱང༌༎ གཡེལ་བ་མེད་པར་རྟག་ཏུ་གྲོགས་བྱེད་ཤོག༎ ༎

            དེ་བཞིན་ཤེགས་པ་ཁྱེད་སྐུ་ཅི་འདྲ་དང་༎ འཁོར་དང་སྐུ་ཚེའི་ཚད་དང་ཞིང་ཁམས་དང་༎
            ཁྱོད་ཀྱི་མཚན་མཆོག་མཟང་པོ་ཅི་འདྲ་བ༎ དེ་འདྲ་ཁོ་ནར་བདག་སོགས་འགྱུར་བར་ཤོག༎

            སྟོན་པ་འཇིག་རྟེན་ཁམས་སུ་བྱོན་པ་དང་༎ བསྟན་པ་ཉི་འོད་བཞིན་དུ་གསལ་བ་དང་༎
            བསྟན་འཛིན་ཕུ་ནུ་བཞིན་དུ་མཐུན་པ་ཡིས༎ བསྟན་པ་ཡུན་རིང་གནས་པའི་བཀྲ་ཤིས་ཤོག༎ ༎
        </body>
    </prayer>
</prayers>